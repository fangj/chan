





<title>缠中说禅：缠非缠、禅非禅，枯木龙吟照大千。（十三）</title>





<h4>
</h4>

<h1>缠中说禅：缠非缠、禅非禅，枯木龙吟照大千。（十三）</h1>
<p>
  <span>2006/2/5 15:08:46</span>
</p>
<p>
  <p>
    <p>
      <p><span> 空而求空、解而求解、净而求净，世间头上安头之辈，</span><span>古今多矣。业不可消，毕竟空也；心不可求，毕竟空也。禅非无我，妄求无我之辈，我也。西方有所谓“认识自己”的箴言，犹是头上安头，认识本自己，认识何自己？而“我思故我在”者，若不视“我思”为证“我在”之名言或直观依据，实指“我思”从而“我在”，则犹较些子。<span></span></span></p>
      <p><span> </span></p>
      <p><span> 思而在而我，我而在而思，一阴一阳，皆业，毕竟空也。思，非只为通常之意识作用。思者，心之遍行也。末那、阿</span><span>赖耶，犹思，痴人难测也。六识、</span><span>末那、阿</span><span>赖耶，皆“</span><span>思而在而我，我而在而思”也。<span></span></span></p>
      <p><span> </span></p>
      <p><span> 我者，非我也。世人多执</span><span>六识为我，而破六识为我者，犹执</span><span>末那、阿</span><span>赖耶为我也。执</span><span>末那、阿</span><span>赖耶为我者，非意识、名言作用，与生俱来、万劫难识也。世人大多惟知六识，</span><span>末那、阿</span><span>赖耶者，痴人多视为唯识论之名言安立，实不知</span><span>末那、阿</span><span>赖耶也。</span><span></span></p>
      <p><span> </span></p>
      <p><span>
          古今所谓禅者，多在六识间打转。一念不生者，六识也；知主人公者，六识也；乾坤破碎、大地平沉者，六识也。古今所谓开悟者，六识中游戏而不自知者，多矣。习唯识者，多知</span><span>末那、阿</span><span>赖耶之名、性相，而实不知</span><span>末那、阿</span><span>赖耶，犹六识之游戏也。</span><span></span></p>
      <p><span> </span></p>
      <p><span> 六识外求</span><span>末那、阿</span><span>赖耶者，痴人也；六识内求</span><span>末那、阿</span><span>赖耶者，痴人也。痴而求、求而痴者，六识也。</span><span>末那、阿</span><span>赖耶者，非神非圣、非一非二、非上帝类意识臆测之物也。禅者，不实证</span><span>末那、阿</span><span>赖耶者，无有是处。实证</span><span>末那、阿</span><span>赖耶，此禅者之通途。通途者，非途而途，是名通途也。</span><span></span></p>
      <p><span> </span></p>
      <p><span> 诗曰：</span><span></span></p>
      <p><span> </span></p>
      <p align="left"><span>石虎松虬浴日眠，苔痕深浅径蜿蜒。孤峰有雾皆图画，空谷无风自管弦。<span></span></span></p>
      <p align="left"><span>照破山河光万叠，观成世界影三千。须弥顶没冰中火，劫海波随漏底船。</span></p>
      <p align="left"><span></span> </p>
      <p align="left"><span></span> </p><span>
      </span><span></span></p>



  </p>
</p>

<hr />
<p>
  <h2>回复</h2>


</p>
