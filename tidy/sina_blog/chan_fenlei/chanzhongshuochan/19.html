





<title>缠中说禅：缠非缠、禅非禅，枯木龙吟照大千。（十一）</title>





<h4>
</h4>

<h1>缠中说禅：缠非缠、禅非禅，枯木龙吟照大千。（十一）</h1>
<p>
  <span>2006/2/3 20:11:20</span>
</p>
<p>
  <p>
    <p>
      <p align="left"><span> 世间名言之学，好求所谓本原、本质，或一味否定本原、本质而无所依托、惟托空言。空言犹言、顽空岂空，皆</span><span>贪嗔痴疑慢之业也。一切离诸当下现量之学，皆臆测之神学也。西洋科学，弃以太等臆测之物，直面可观察之现量，乃有相对论、量子力学之大发展。当下之现量，不离吾辈耳目鼻舌身意之所到。现代科学仪器之发展，实乃观察水平之提高，犹不离当下之现量矣。<span></span></span></p>
      <p align="left"><span> </span></p>
      <p align="left"><span> 业者，当下之现量，毕竟空也。</span><span>业之所集，心者，毕竟空也。空而非空，心之共业而有此世界矣。吾辈所在之世界，乃吾辈共业之显发。业之流转、世界之变异，实无所转、实无所变，业之显发、藏隐也。显之非显、非显而显，藏之非藏、非藏而藏，阴阳而阳阴，阳阴而阴阳，即此今古乾坤也。<span></span></span></p>
      <p align="left"><span> </span></p>
      <p align="left"><span>
          痴人所说心者，或一肉团之物、或脑内之意识、或意识之虚构。而心者，惟此业之所集也；肉团之物、脑内之意识、意识之虚构者，业之显发而有之物象，非心也。有而非有、集而非集，梦幻泡影也。梦幻泡影者，非假非真、即假即真。执之梦幻泡影而遁世者，痴人也。遁无所遁，梦幻泡影也。<span></span></span></p>
      <p align="left"><span> </span></p>
      <p align="left"><span> 诗曰：</span></p>
      <p align="left"><span><span></span></span> </p>
      <p align="left"><span>风卷重云云逗雨，鲸翻恶浪浪腾天。蓬莱终化三杯土，阿鼻犹输九吊钱。<span></span></span></p>
      <p align="left"><span>无事商量非少劫，有情计较总多缘。茫茫欲海舟随系，一苇何曾到日边。</span></p>
      <p align="left"><span></span> </p><span>
        <span></span></span></p>




  </p>
</p>

<hr />
<p>
  <h2>回复</h2>


</p>
