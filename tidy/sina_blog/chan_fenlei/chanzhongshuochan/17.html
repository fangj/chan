





<title>缠中说禅：缠非缠、禅非禅，枯木龙吟照大千。（十二）</title>





<h4>
</h4>

<h1>缠中说禅：缠非缠、禅非禅，枯木龙吟照大千。（十二）</h1>
<p>
  <span>2006/2/4 21:25:38</span>
</p>
<p>
  <p>
    <p>
      <p align="left"><span>
          吾心即宇宙、宇宙即吾心。吾者，非它，业之集，心也。吾者非吾，非吾而吾，心也；无吾则无集，无集则无心。常言“吾心即宇宙、宇宙即吾心”者，实不知“吾，何之为吾；心，何之为心”也。<span></span></span></p>
      <p align="left"><span> </span></p>
      <p align="left"><span>
          不知“吾，何之为吾；心，何之为心”之辈，古今多矣。执肉团之物、脑内之意识、意识之虚构等为吾为心者，古今多矣。常言道者、心者、物者、我者、造物者、上帝者、主宰者、真主者、神者、天者、一者、无极者、梵者、绝对精神者、存在者等，意识之虚构也。<span></span></span></p>
      <p align="left"><span> </span></p>
      <p align="left"><span>
          当下者，只现量，非有一当下而当下也；现量者，只当下，非有一现量而现量也。世有所谓禅者，常言所谓“活在当下”，不知活即当下，岂有非当下之活哉！当下惟业、现量惟业，世界惟业、吾心惟业，毕竟空也。<span></span></span></p>
      <p align="left"><span> </span></p>
      <p align="left"><span> 痴人所说我者，六识也，第三重之幻影也。末那、阿</span><span>赖耶，第七、第八识者，非学术之名言，惟证可知，非书蠹、痴人所能测也。八识皆幻，因幻而有。世间所谓禅者，未通唯识而论开悟，无有是处；世间所谓唯识论者，未开悟而通唯识，无有是处。</span><span></span></p>
      <p align="left"><span> </span></p>
      <p align="left"><span> 唐后，</span><span>唯识于中国几于灭迹，此后之禅宗野狐横行。禅者，不违世间一法，岂违唯识哉！国人好简，不知简而实繁、繁而实简，唯识多名言而实非名言、现今所谓禅者废名言而实名言也。不透唯识者，无以论禅也；不透世间出世间一切法者，亦无以论禅也。</span><span></span></p>
      <p align="left"><span> </span></p>
      <p align="left"><span> 诗曰：</span><span></span></p>
      <p align="left"><span> </span></p>
      <p align="left"><span>穹苍灼日血淋漓，雨碧风蓝撼地维。叠浪翻腾龙鼓促，群山踊跃鬼啼悲。<span></span></span></p>
      <p align="left"><span>尘涵万象今即古，法缚无言髓亦皮。天幕为书星作字，难寻片语属真知。</span></p>
      <p align="left"><span></span> </p>
      <p align="left"><span></span> </p><span>
        <span></span></span></p>


  </p>
</p>

<hr />
<p>
  <h2>回复</h2>


</p>
