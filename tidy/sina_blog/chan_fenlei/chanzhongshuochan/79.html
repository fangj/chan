





<title>缠中说禅：缠非缠、禅非禅，枯木龙吟照大千。（十六）</title>





<h4>
</h4>

<h1>缠中说禅：缠非缠、禅非禅，枯木龙吟照大千。（十六）</h1>
<p>
  <span>2006/2/15 13:25:12</span>
</p>
<p>
  <p>

    <p> （十六）<br /><br />
      业之随心，如影之随身。影，非有非无，依光而留影；业，非无非有，依缘而显业。光去而影灭、影实无所灭，光来而影生、影实无所生；缘去而业灭、业实无所灭，缘来而业生、业实无所生。所谓生灭，无所生灭，光来光去，缘去缘来矣。<br
        /><br />
      无身，则无影，非关光也；无心，则无业，非关缘也。无影，则无影之生灭；无业，则无业之生灭。心，业之集也；身，业之显也；世界，业之共也。无业，则心之生灭、身之生灭、世界之生灭，皆无。<br
        /><br />
      业者，毕竟空也，非关有无；心、身、世界，毕竟空也，非关有无。然则，执业之有无而空心灭智者，痴矣。有无者，非有而有、非无而无，皆业也。业之有、业之无者，业之缠也。相续相缠，有此心、身、世界矣。<br
        /><br />
      缘来，业之显；缘去，业之藏。业，无所生灭，惟显藏也；业，无所显藏，毕竟空也。世人好测度此心、身、世界之本原，一耶？多耶？同耶？异耶？皆贪嗔痴疑慢之业也。显藏相续，来去相缠，有此世间所谓学问、理论之争讼、发展，皆戏论也。<br
        /><br />
      业，非此心、身、世界之本原；空，非此心、身、世界之本原。本原者，意想之物，世人好测度之，本无所据。空而业之显藏，业之显藏而空，无所谓本原也。<br
        /><br /> 诗曰：<br /><br />循流执爱总无期，散发同尘一味痴。月涌群山沧海静，云浮孤岛断崖危。<br />沙岩水屋凌风立，草马泥牛劈浪弛。北斗横斜南斗赤，银河决决响春澌。</p>
    <p> </p>



  </p>
</p>

<hr />
<p>
  <h2>回复</h2>


</p>
