





<title>《怨妇词》：故事非故事，怨妇非怨妇，几人能懂！</title>





<h4>
</h4>

<h1>《怨妇词》：故事非故事，怨妇非怨妇，几人能懂！</h1>
<p>
  <span>2006/10/2 12:05:33</span>
</p>
<p>
  <p>
    <p align="left">
    </p>
    <p align="center"><img
        src="../Images/82dce86e-f23a-443f-9cf2-cd4fe66430af.jpg" /></p>

    <p align="center">《怨妇词》</p>

    <p align="center">故事非故事，怨妇非怨妇，几人能懂！</p>

    <p align="center">缠中说禅</p>

    <p align="left">
      一</p>
    <p align="center"><br />
      秋露，秋露，秋去冬来难住。<br />
      星明星暗雾凝，三处四处鸟鸣。<br />
      鸣鸟，鸣鸟，闲愁万般不了。<br />
      《调笑令》</p>

    <p align="center">二</p>
    <p align="center"><br />
      窗前月，独上柳梢头。<br />
      夜寂风来将起念，秋凉烬灭欲回眸。<br />
      门外响箜篓。<br />
      《梦江南》</p>

    <p align="center">三</p>
    <p align="center"><br />
      风，弄影分香水榭东。<br />
      人闲在，露湿纸芙蓉。<br />
      《十六字令》</p>

    <p align="center">四</p>
    <p align="center"><br />
      春风逐梦洗春城，翠染春江柳色青。</p>
    <p align="center">处处春花处处鸣。入春亭，梦里残阳雪后晴。<br />
      《忆王孙》</p>

    <p align="center">五</p>
    <p align="center"><br />
      落红细说斜阳暮，碧波缱绻愁深诉。<br />
      云鬓为谁开，三春燕子来。<br />
      <br />
      寄思青雪路，影乱辨前度。<br />
      心懒恨难回，寒炉玉镜台。<br />
      《菩萨蛮》</p>

    <p align="center">六</p>
    <p align="center"><br />
      杏腮黄，孤枕恨，似把铅华闷损。<br />
      鸦送日，目伤怀，困眠丝雨来。<br />
      <br />
      凋绿鬓，淡红粉，浴出千峰瘦尽。<br />
      花洒泪，乱琴台，见春不胜哀。<br />
      《更漏子》</p>

    <p align="center">七</p>
    <p align="center"><br />
      断肠初，无际恨，唯叹与春不近。<br />
      残照里，暮云开，忽惊燕子回。<br />
      <br />
      春坠泪，旧楼台，香鬓红颜暗损。<br />
      还似梦，滴空阶，宵深恨未裁。<br />
      《更漏子》</p>

    <p align="center">八</p>
    <p align="center"><br />
      云荡空际霜影乱，更鼓风吹散。<br />
      灞桥一别柳千丝，滴绿摇青春似翠帘垂。<br />
      <br />
      情酣幽梦飘几片，芳径横孤馆。<br />
      尘波细算去非迟，怎奈红愁莺泪妒娥眉。<br />
      《虞美人》</p>

    <p align="center">九</p>
    <p align="center"><br />
      慵懒，为负春光，花开人醒晚。<br />
      片片吐枝头，尽化清商怨。<br />
      <br />
      更恨东风吹难断，晓卷雨丝牵愁乱。<br />
      去梦何曾入霄汉，树树山山见。<br />
      《甘草子》</p>
    <p align="center"><br />
      十</p>
    <p align="center"><br />
      细理残妆不为春，初阳疏懒欲撩人。<br />
      万树红桃今又发，别离津。<br />
      <br />
      漫把东风撕片片，半投流水半投云。<br />
      泪眼何堪偏再见，旧时痕。<br />
      《摊破浣溪纱》</p>
    <p align="center"><br />
      十一</p>
    <p align="center"><br />
      伫倚蓝桥，一湖相思水，叠浪纹波。<br />
      遥山云簇，春阳懒散如酡。<br />
      烟红影绿，俏双双，燕语莺歌。<br />
      朝晚尽，吟花笑柳，瑶衣玉眼穿梭。<br />
      <br />
      十载忧迷痴怨，付寒年冷岁，不为情多。<br />
      人间问谁念我，惹泪成河。<br />
      流星带月，恨无涯，枉试飞柯。<br />
      凉雨泼，急风骤起，尘寰乱蚁惊蝌。<br />
      《汉宫春》 </p>
    <p align="center"><br />
      十二</p>
    <p align="center"><br />
      愁萦丝，惜分时。<br />
      狂风凋尽百花枝，夜阑眉黛低。<br />
      <br />
      今又鸦啼月，朦胧掠岸飞。<br />
      梅溪乡梦玲珑地，只是人未归。<br />
      《蝴蝶儿》 </p>
    <p align="center"><br />
      十三</p>
    <p align="center"><br />
      灼灼花如故，弯环一水清。<br />
      淡云缥渺晚天晴，白鸟翩翩帘外自欢鸣<br />
      <br />
      把酒无人伴，调弦泪早倾。<br />
      举眉何物不关情，风叶沙沙忽作老秋声。<br />
      《南歌子》</p>
    <p align="center"><br />
      十四</p>
    <p align="center"><br />
      风静月凝眉，星溅长河水，<br />
      梦锁高台恨已疲，夜白凋红翠。<br />
      <br />
      碧海赴前盟，冷雾清如泪。<br />
      暂泊云沙问影梅，拂面空相对。<br />
      《卜算子》 </p>
    <p align="center"><br />
      十五</p>
    <p align="center"><br />
      窗尘锁，竹影拂香闱。<br />
      月在碧天云散后，花飘深院梦回时。<br />
      白鸟度南池。<br />
      《梦江南》 </p>
    <p align="center"><br />
      十六</p>
    <p align="center"><br />
      更漏滴，月倾霜。<br />
      高楼风弄笛，吹落小梅香。<br />
      风霜难落愁中白，曾倚朱栏千夜长。<br />
      《江南春》</p>

    <p align="center">十七</p>
    <p align="center"><br />
      孤灯莫记当年事，高台霜暗星垂地。<br />
      杜宇声声寒，梦凋花影残。<br />
      <br />
      纷纷丹桂子，飘落银河水。<br />
      人醉木兰船，风吹血满天。 <br />
      《菩萨蛮》</p>

    <p align="center">十八</p>
    <p align="center"><br />
      燕斜穿，杏花梢。<br />
      红楼风日晚吹萧，酒消情未消。<br />
      <br />
      眉乱青山瘦，春愁带雨飘。<br />
      相思难补肠中裂，化作蓝火烧。<br />
      《蝴蝶儿》</p>
    <p align="center"><br />
      十九</p>
    <p align="center"><br />
      不倚西楼残月，愁绝，更怕五更风。<br />
      隔窗摇梦搅魂寒，孤枕总难眠，<br />
      <br />
      恨杀邻鸡催晓，烦扰，呆坐日三竿。<br />
      两行清泪透单衫，滴滴自心尖。<br />
      《荷叶杯》 </p>
    <p align="center"><br />
      二十</p>
    <p align="center"><br />
      倦柳牵愁，空波流恨，晚来闷雨蒸丝。<br />
      云端沙际，邈缈燕双归。<br />
      岸草微红暗杂，风飘絮，摺水纹衣。<br />
      粘花气，寻香惟见，点点乱深泥。<br />
      <br />
      相思，<br />
      肠数裂，春残又是，昔日今时。<br />
      叹寒魂独影，骨冷心凄。<br />
      画阁高楼难倚，银钗坠，断梦长堤<br />
      何处问，年年开谢，端的为缘谁。<br />
      《满庭芳》</p>
    <p align="center"><br />
      二十一</p>
    <p align="center"><br />
      云缝雾织，月坠星河失。<br />
      向晓东风更无力，不送杏花消息。<br />
      <br />
      梦阑一枕青霜，寒炉半缕残香。<br />
      忽记兰舟系处，乱红正满池塘。<br />
      《清平乐》</p>
    <p align="center"><br />
      二十二</p>
    <p align="center"><br />
      兰舟载影，弦月云边淡。<br />
      漾水寒星三四点。<br />
      不似离人泪滴，犹把风魂默然减。<br />
      <br />
      已无感。<br />
      何人自凄黯。<br />
      飞霜笛，袭肝胆。<br />
      怕心儿又被相思占。<br />
      转棹惊回，乱荷花舞，乍见芙蓉皱脸。<br />
      《淡黄柳》</p>

    <p align="center">二十三</p>
    <p align="center"><br />
      情如流水匆匆去，月透高枝，<br />
      露冷单衣，空絮庭前逐梦飞。<br />
      <br />
      飘飘何处清商送，蝶舞风丝，<br />
      人落相思，却又青溪照影时。<br />
      《采桑子》</p>
    <p align="center"><br />
      二十四</p>
    <p align="center"><br />
      东风皱，<br />
      眉山瘦，<br />
      落红争把春心锈。<br />
      罗衣薄，<br />
      青垂幕，<br />
      何堪朝雨，对窗犹昨。<br />
      落，落，落。<br />
      <br />
      难回首，<br />
      江亭柳，<br />
      冷绵吹雪新成旧。<br />
      廊桥约，<br />
      焚幽阁，<br />
      梦灰飞影，万千柔弱。<br />
      缚，缚，缚。<br />
      《钗头凤》 </p>
    <p align="center"><br />
      二十五</p>

    <p align="center">不堪愁，镜中眉。<br />
      难舒心裂酒阑时，恨如紫燕飞。<br />
      <br />
      花曳知渐近，笙寒馆梦回。<br />
      相思占得琼苞碎，碧海无尽期。<br />
      《蝴蝶儿》</p>

    <p align="center"><br />
      二十六</p>
    <p align="center"><br />
      半篙溪水碧纤纤，瑶池酿锦岚，<br />
      天风吹去雨巫岩，烧痕青又添。<br />
      <br />
      熬此恨，捣心浆，人痴酒不酣。<br />
      云山晚绿透重帘，玉颜衰岂堪。<br />
      《阮郎归》</p>

    <p align="center">二十七</p>
    <p align="center"><br />
      窗锁梨花碎影，烟结梅庵幻境。<br />
      残烛对无眠，最是柔情惹病。<br />
      幽冷，幽冷，长梦难消夜永。<br />
      《如梦令》</p>

    <p align="center"><br />
      二十八</p>
    <p align="center"><br />
      未倚朱栏泪已昏，凉烟绕阁更消魂。<br />
      醒来犹是梦中身，假还真。<br />
      <br />
      无语忍听风削影，举头怕见月撩人。<br />
      一片痴心何处去，纵如尘。<br />
      《摊破浣溪纱》</p>

    <p align="center"><br />
      二十九</p>
    <p align="center"><br />
      一入红尘愁自满，病眼衰容，怕被鸳鸯见。<br />
      待得残霞天外断，蟾光又照深深院。<br />
      <br />
      空对金樽情更乱，烛影摇魂，炉上青烟软。<br />
      今夕无风过阆苑，游丝寸寸谁人剪。<br />
      《蝶恋花》</p>

    <p align="center"><br />
      三十</p>
    <p align="center"><br />
      云凝颜，月流辉。<br />
      魂牵湘馆闭珠扉，碧苔人未归。<br />
      <br />
      花落铅华缺，情如急雨催。<br />
      寒林烟淡无人地，月破湖上堆。<br />
      《蝴蝶儿》</p>

    <p align="center"><br />
      三十一</p>
    <p align="center"><br />
      淫雨乱风魂，最是恼人天气。<br />
      满院浅红深绿，把空樽痴对。<br />
      <br />
      芳心一寸老枝头，芙蓉为春死。<br />
      来日无寻踪迹，见杨花新坠。<br />
      《好事近》</p>

    <p align="center"><br />
      三十二</p>
    <p align="center"><br />
      乱絮高低一水凉，云侵日蚀旧池塘。<br />
      春魂早在花前落，夕雨朝风何太狂。<br />
      《采莲子》</p>

    <p align="center"><br />
      三十三</p>
    <p align="center"><br />
      蛙鼓敲寒，微光偶刮三更露。<br />
      影荷烟树，满眼相思绪。<br />
      <br />
      梦醉方知，此恨逃无处。<br />
      魂疑去，逐霞追雾，又化春秋雨。<br />
      《点绛唇》</p>

    <p align="center">三十四</p>
    <p align="center"><br />
      醉老红尘非为酒，莫道黄花瘦。<br />
      冷雾入清秋，独倚蓝桥，满目波如旧。<br />
      渡头白寥风中皱，零落谁先后。<br />
      逐水更沉泥，杂骨和灰，与尔同昏昼。<br />
      《醉花阴》</p>
    <p align="center"><br />
      三十五</p>
    <p align="center"><br />
      红叶晓飞深院，碧云暮绕空檐。<br />
      残诗无雁寄江南，长醉鹅黄老酒。<br />
      <br />
      莫笑情狂痴重，应怜露冷霜严。<br />
      晚来最怕月钩纤，直教骨魂穿透。 <br />
      《西江月》 </p>
    <p align="center"><br />
      三十六</p>
    <p align="center"><br />
      几番寒雨老秋心，且醉莫孤吟。<br />
      风来冷菊纷散，三四片，落虞琴。<br />
      <br />
      愁未剪，梦难寻，酒犹斟。<br />
      玉颜谁惜，碧水空波，绿发无簪。<br />
      《诉衷情》</p>
    <p align="center"><br />
      三十七</p>
    <p align="center"><br />
      云萍漂泊，情思落寞，强乐难留滋味。<br />
      玉炉烟冷更伤魂，日月缚，眉凋眼坠。<br />
      <br />
      冰弦怨拔，云环怒断，焚却锦罗双字。<br />
      银簪刺肉若浑无，泪血结，魂熔心死。<br />
      《鹊桥仙》</p>
    <p align="center"><br />
      三十八</p>
    <p align="center"><br />
      楼衔半月秋塘乱，旧檐空双燕。<br />
      夜阑风倦独无眠，往事随云远。<br />
      <br />
      宵凉若水，雾迷似幻，怎如郎情薄。<br />
      天倾急雨落无由，寸寸相思断。<br />
      《贺圣朝》</p>
    <p align="center"><br />
      三十九</p>
    <p align="center"><br />
      瑶琴轻弄，引清风窥户，朱帘微动<br />
      秉烛临窗，细月疏星锁天洞。<br />
      摇曳梧桐碎影，池水静，暗香遥送。<br />
      独自醉，半卷罗帏，枕侧被斜拥。<br />
      <br />
      无梦，二更冻。<br />
      往事袭魂惊，旧愁新痛，孽情难控。<br />
      幻困红尘死生桶。<br />
      破镜谁堪相对，孤客倦，寄何方冢。<br />
      又向晓，河汉坠，万声悲恸。<br />
      《暗香》</p>
    <p align="center"><br />
      四十</p>
    <p align="center"><br />
      正新秋疏雨滴黄昏，一叶坠高桐。<br />
      傍雕栏极望，西山流彩，北雁横空。<br />
      亥字高低渐淡，飘去了无踪。<br />
      白雾生天际，满目迷朦。<br />
      <br />
      最是消魂此刻，莫记红尘事，怕惹情浓。<br />
      转把朱帘落，脉脉点香松。<br />
      紫烟盘，摇光荡影，恍梦浮，乱景撞双瞳。<br />
      惊遮首，赫然又见，附骨尸虫。<br />
      《八声甘州》</p>
    <p align="center"><br />
      四十一</p>
    <p align="center"><br />
      愁心终日对鹅黄，晚起厌梳妆。<br />
      忽见圆中新菊，惊知又近重阳。<br />
      <br />
      千秋同醉，红颜惹恨，绿发招霜。<br />
      纵捣跳丸飞矢，多情犹自凄凉。<br />
      《朝中措》</p>
    <p align="center"><br />
      四十二</p>
    <p align="center"><br />
      袅袅烟生，盈盈水动，骊歌昔年曾唱。<br />
      商风今唤起，送千里，引蟾光漾。<br />
      船头岸上，笼雪帛银纱，迷离万象。<br />
      如思绪，个中消息，不留人赏。<br />
      <br />
      怅惘。<br />
      天地熬愁，万古何堪灭，为情难放。<br />
      醉醒同困旅，叹回首，梦元空酿。<br />
      星河失桨，举目尽无梁，唯听波涨。<br />
      悲来往，别时摇泪，一般模样。<br />
      《翠楼吟》</p>
    <p align="center"><br />
      四十三</p>
    <p align="center"><br />
      西风碎剪，乱叶如愁飘万点。<br />
      白雾寒沙，月出惊飞千树鸦。<br />
      <br />
      断魂凄雨，似去还回侵梦旅。<br />
      珠泪无由，逐浪追波几度秋。<br />
      《减字木兰花》</p>
    <p align="center"><br />
      四十四</p>
    <p align="center"><br />
      一帘春梦，暗锁杏花屋。<br />
      好月喜临窗，照娥眉、唇红发绿。<br />
      晓来酥雨，点点入情浓。<br />
      瑶池沐，青浮玉，浅笑倾仙族。<br />
      <br />
      魂惊幻破，犹对风前烛。<br />
      孤影杂凉烟，渗墙衣、心肝恍触。<br />
      捶头抓臂，嘶叫竟无声。<br />
      行尸肉，终谁属，生死乾坤狱。<br />
      《蓦山溪》</p>
    <p align="center"><br />
      四十五</p>
    <p align="center"><br />
      相逢千次，尽愁怀熬梦。<br />
      早识情痴本天种。<br />
      孽缘缠，苦困前世今生。<br />
      谁解得，纵裂残躯盍用。<br />
      <br />
      对长空掷泪，呆立危崖，<br />
      乱野茫茫入苍瓮。<br />
      薄命岂红颜，碧落黄泉，<br />
      魂途漫、无身堪共。<br />
      更何往、尘寰影飘摇，<br />
      乍怒起西风，夕阳如冻。<br />
      《洞仙曲》</p>
    <p align="center"><br />
      四十六</p>
    <p align="center"><br />
      寒墙冷院，露叶霜花，重帘不抵风虐。<br />
      云合深秋天气，朝昏垂幕。<br />
      时来断魂凄雨，夜满窗，影翻声错。<br />
      捣梦苦，起披衣，对镜芙蓉泪烁。<br />
      <br />
      不了情归碧落。<br />
      惟剩壳，今生再无悲乐。</p>
    <p align="center">忽拔金刀，万缕青丝恨削。<br />
      天河月摇星颤，暗雷飞，漫倾冰雹。<br />
      顿转寂，结此际，心恍未觉。<br />
      《声声慢》</p>

    <p align="center">四十七</p>
    <p align="center"><br />
      削尽相思发。<br />
      散丝丝、牵魂乱魄，情心寸割。<br />
      总是人痴因梦老，昔对长河浪阔。<br />
      鹊桥陷，尘根难拨。<br />
      辗转千身犹未悔，去纷纷、多少云山别，<br />
      青竹泪，化为蝶。<br />
      <br />
      今宵更把瑶琴裂。<br />
      掷清商、天帷乍动，荡星摇月。<br />
      银汉堤崩倾怨雨，欲把乾坤浸没。<br />
      已无语、游思空叠。<br />
      一院秃枝风前响，正沙沙、恍又梧桐叶。<br />
      重满树、鸟音悦。<br />
      《金缕曲》</p>
    <p align="center"><br />
      四十八</p>
    <p align="center"><br />
      中庭白，又是月圆今夕。<br />
      微云淡、河汉横空，浅水西流浪无迹。<br />
      梧桐枝露滴，轻湿，苍苔老石。<br />
      楼阴驳、拂影枯池，败菊残荷暗堆积。<br />
      <br />
      丝丝恨千尺。<br />
      系别梦蓝桥，逝者难执。<br />
      痴情万缕终何得。<br />
      尽几许霜染，百回风乱，终来一一为谁白。<br />
      可怜世间客。<br />
      <br />
      幽寂。倚阶立。<br />
      忽狂笑抓土，十指成赤。<br />
      满头青发埋亭北。<br />
      渐双泪盈面，目迷心息。<br />
      茫然近晓，向天际，雾冷织。<br />
      《兰陵王》</p>
    <p align="center"><br />
      四十九</p>
    <p align="center"><br />
      黄泉路拥，何处托行尸。<br />
      双锦字，焚作泪，<br />
      百千丝，葬沉泥，落魄成新鬼。<br />
      情如水，收无计，<br />
      生若死，醒犹醉，觉还疑。<br />
      熬梦酿愁，辛苦咸酸味，几许人知。<br />
      埋长亭别恨，挂老树相思。<br />
      究竟缘谁，尽心痴。<br />
      <br />
      入红尘戏。<br />
      惊天地，鹏展翅。<br />
      挟风雷，存永罪，终不悔。<br />
      振罗衣，立云霓，抖擞凌霄志。<br />
      银河坠，缺星堤，弯日轨，<br />
      旋经纬，乾坤回。<br />
      混浊同污，纳纳穹苍气，<br />
      激荡崔嵬，送鲸涛翻海。<br />
      掷酒一高歌，万古同杯。<br />
      《六州歌头》</p>
    <p align="center"><br />
      五十</p>
    <p align="center"><br />
      初归旧檐燕子，唤新晴晓顾。<br />
      薄光曳、刮影流烟，点点凝作清露。<br />
      鹅黄嫩、琼枝绽翠，微馨暗逐风弦舞。<br />
      幻紫飘红漾，迷离恍听私语。<br />
      <br />
      断发牵萦，卅载蝶梦，乱车尘起处。<br />
      怡春院、笑脸迎欢，惯看闲男怨女。<br />
      怕朝昏、雕栏独倚，总无泪，枯魂空与。<br />
      玉炉冷，半卷朱帘，乍来轻雾。<br />
      <br />
      蓝桥波老，别岸船横，远山浅雪著。<br />
      更满目、夭桃灼灼，撩色弄彩，<br />
      杂气分香，似他年聚。<br />
      斜阳将息，孤帆渐入，茫然怅望何依托，<br />
      忽惊觉，四碧弥飞羽。<br />
      黄云几朵，旋成万马奔雷，赤掩漫天沙土。<br />
      <br />
      春寒挂月，酒暖长宵，奈四更添雨。<br />
      一滴滴、西窗难伫。<br />
      秉烛临屏，芳雪纹青，醉梅横素。<br />
      依稀可触，芙蓉心事，瑶琴留石音杳渺。<br />
      仿重闻，往昔相思句。<br />
      东隅幽白潜回，急理残妆，客官唤取。<br />
      《丰乐楼》</p>











  </p>
</p>

<hr />
<p>
  <h2>回复</h2>

  <p>
    <fieldset>
      <p>
        <span>缠中说禅</span>
        <span>2006/10/2 12:40:18</span>
      </p>
      <p>
        原来分两部分发，这次合在一起，放假可以慢慢看。<br />
      </p>
    </fieldset>
  </p><p>
    <fieldset>
      <p>
        <span>缠中说禅</span>
        <span>2006/10/7 11:52:20</span>
      </p>
      <p>
        [匿名] 爱抚 <br /><br /> <br />2006-10-07 10:54:46 <br />东拼西凑北借南偷,只是全无心骨,句句皆平庸,毫无精神正常之处,似写千年前的故事!!
        <br /> <br />============<br />你傻呀！！！！！！！！！！！！！！！！！！！！！！！！！！！！！明明写的是现在的事情，看不明白不是你的错，看不明白还说就是你的错了！！！！！！！！！！！！！！！！！！
      </p>
    </fieldset>
  </p><p>
    <fieldset>
      <p>
        <span>缠中说禅</span>
        <span>2006/10/7 12:06:49</span>
      </p>
      <p>
        楼主就是俺！！！！！！！！！！！！！！！！看不惯吗？？？？？？？？？？？俺还要强暴她！！！！！！！！！！！！！！！！！！！！！！！！！！
      </p>
    </fieldset>
  </p><p>
    <fieldset>
      <p>
        <span>缠中说禅</span>
        <span>2006/10/8 22:03:15</span>
      </p>
      <p>
        [匿名] fｏｒcn343 <br /><br /> <br />2006-10-08 21:30:32 <br />是不是从清词中摘录的还是自己写的，要是自己写的，作者功力不
        <br /> <br />===============<br />本博客所有文章都是原创，这在首页公告里都有！
      </p>
    </fieldset>
  </p>
</p>
